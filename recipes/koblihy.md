---
title: "Koblihy"
tags: czech
source: https://recepty.cuketka.cz/koblihy/
serves: "14 doughnuts"
image: koblihy.jpg
related: vanilkovy-krem
lang: cz
---
* 175 g hladké mouky
* 175 g polohrubé mouky
* 150 ml vlažného mléka
* 60 g rozpuštěného másla
* 30 g krupicového cukru
* 10 g vanilkového cukru
* 2 vejce (pokojová teplota)
* 20 g droždí
* 1 lžíce tuzemáku
* špetka soli
* tuk na smažení (řepkový olej, sádlo)

Obě mouky prosijte do mísy robota. Přidejte cukr, vanilkový cukr, špetku soli a promíchetje. Ve středu vytvořte důlek, do kterého nalijte část vlažného mléka. Přidejte rozdrobené kvasnice a promíchejte s částí mouky okolo, dokud nevznikne řídké těstíčko. Zakryjte a nechte kvásek vzejít. Za 20 až 30 minut bude mít v sobě krásné bublinky!

Do kvásku přidejte zbylé mléko, rozpuštěné máslo (ne horké), vejce a tuzemák. S pomocí háku na těsto hnětejte v robotu asi 10 minut. Těsto v míse zakryjte a nechte kynout asi 90 minut, dokud neznásobí svůj objem.

Vykynuté těsto splácněte pěstí a rozdělte na porce s hmotností 50 g. Každý díl těsta pak vytvarujte do tvaru koule (viz video). Uložte na pomoučenou utěrku, zakryjte a nechte dokynout (30 až 45 minut podle okolní teploty).

Mezitím, co koblihy kynou, si už pomalu přichystejte nádobu a tuk na smažení. Počítejte s tím, že zahřátí tuku nějakou dobu trvá, tak aby vám koblihy nepřekynuly. Tuk by měl mít teplotu okolo 175 °C.

Koblížky smažte v několika várkách. Do oleje koblihu vkládejte opatrně a stranou, která byla při kynutí nahoru, dolů do oleje. První otočku udelejte asi po dvou minutách. Otočte a dosmažte i z druhé strany. Poté klidně ještě jednou dvakrát otočte, aby byly koblihy propečené (celkem potřebují asi 5 až 6 minut). Počítejte s tím, že koblihy při smažení nabývají, tak jich nedávejte najednou moc. Pokud se nafouknou, můžou se do sebe zaklínit a pečou se pak nerovnoměrně. Pokud se kobliha při smažení začně nějak podivně nafukovat, klidně propíchněte bublinu nožem.

Hotové koblihy vyskládejte na plech nebo mřížku s papírovými ubrousky. Nechte je vychladnout a zbavit části tuku. Vychladlé koblihy naplňte připraveným džemem. Koblihu stačí ve středu propíchnout tenkým nožíkem a pak plnit cukrářským pytlíkem s úzkou špičkou (dělá se i speciální delší koblihová, ale bez té se klidně obejdete). Úplně ve finále koblihy ozdobte moučkovým cukrem.
